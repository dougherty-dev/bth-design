---
Title: Design
Description: design
Template: analysis
---

Designprinciper för några webbplatser
=======================

Några sajter analyseras här med tonvikt på principiella teman i formgivningen. Vilka bärande element har nyttjats i designen? Vad vill man kommunicera med val av färger och typografi? Är konceptet att anse som lyckat?

Urval
-----------------------

Trenne webbplatser ingår i analysen, samtliga av karaktär personlig hemsida. En svårighet härvidlag är att dylika webbplatser i regel nyttjar färdiga teman för något CMS, och därmed inte utgör personens i fråga egen formgivning. Med denna brasklapp i bakhuvudet faller valet på japanska artisten Ano (あの), sydkoreanska författarinnan Han Gang (한강) samt den amerikanske politikern Donald Trump, tre färgstarka personligheter vars respektive webbsidor förmodligen har något att berätta.

Metod
-----------------------

Med utgångspunkt från designprinciper skissade i *The Principles of Beautiful Web Design* (Beaird, George, 2014) och liknande webbresurser analyseras bärande element vid respektive webbplats. I bakhuvudet finns även *Typiskt Typografiskt* (Berndal, Frigyes, 1990), en god äldre resurs avseende typografiska grundprinciper.

Resultat
-----------------------

### Ano (あの)

![Ano (あの)](%assets_url%/img/ano.avif)

Shimizu Ayano (志水彩乃), eller kort och gott Ano (あの), är ett typiskt japanskt fenomen, med rötter i punk och *kawaii*. Förmodligen svårsmält för en svensk och västerländsk publik, och även tudelat mottagen i Japan, men icke desto mindre en enormt stark profil med ett givet personligt varumärke, som också kommer till uttryck på den officiella hemsidan.

[Frontsidan](https://ano-official.com/) utgörs av ett helsidesgalleri med produkten själv, det vill säga Ano, varvid man får skrolla ned för vidare information. Ett vanligt stilgrepp i dessa kretsar, och mycket effektfullt. Detta är inte en blogg utan en kommersiell plattform, med mer visuellt än textuellt innehåll.

Ytterligare material ges först i menyn i topplinjen, omfattande biografi, gallerier och annan information, plus den gängse raddan av sociala nätverk, som dock inte linjerar lika skrikigt med frontmaterialet. Huvudsaken är att förmedla det omisskänliga intryck Ano ger med sin persona.

Framträdande designelement är skalning, hierarki (med Ano själv som största element) och kontrast, även om sajten får ruttna betyg av Googles *Pagespeed insights*. En väldigt lyckad design, men dock inte tillämplig för undertecknads del.

<div class="video">
    <iframe width="1000" height="562" src="https://www.youtube.com/embed/nC5c9aW1mbI" title="YouTube video player" allow="accelerometer; clipboard-write; encrypted-media; gyroscope" style="border: none;"></iframe>
</div>

--- 

### Han Gang (한강)

![Han Gang (한강)](%assets_url%/img/han-gang.avif)

2024 års nobelpristagare i litteratur, Han Gang (한강), har naturligtvis en [hemsida](https://han-kang.net/), och den är lika kommersiell som föregående, men emellertid i en helt annan stilart. Hon vill här förmedla sitt författarskap, varför designen med nödvändighet emulerar boken med dess vita bakgrund och svarta text.

Sajten andas minimalism, med ett sinnrikt upplägg i två spalter med såväl engelsk som koreansk text i parallell, med ett insprängt foto. Som sig bör är brödtexten satt i något linjärt snitt, medan rubriker och meny ges i seriffsnitt. Själva fronten är så minimalistiskt helsidesvit den kan bli, så som det anstår en mästare.

Formgivningen är helt generell, med inslag av skalning i konstgalleriet. Paletten är monokromatisk i gråskala, återigen med syftning på boken. Designen speglar tämligen väl målsättningen och den bild Han Gang förmedlar med sin person.

---

### Donald Trump

![Donald Trump](%assets_url%/img/donald-trump.avif)

USA:s 45:e respektive 47:e president, Donald J. Trump, har måhända sina tillkortakommanden, men man kan inte förneka att det är en karismatisk person som tar stor plats i offentligheten. Han har naturligtvis en personlig [webbplats](https://www.donaldjtrump.com/), som stilenligt går i de amerikanska färgerna rött, blått och vitt.

Sajten är ganska innehållslös, men det vi recenserar här är formgivningen, som trots allt inte är helt oäven. Det är den starke mannen som framhävs, vilket rimmar med Trumps personlighet, likväl som paranoida tankegångar och konspirationsteoretiska slagord.

Trump är i grunden affärsman, och frågan är om den rollen kan separeras från den politiska, men klart är i vart fall att sajten säljer in bilden av Trump som inkarnation av Jesus Kristus personligen, en räddare i nöden.

Man skulle kunna invända mot valet av för webben så vanliga linjära snitt, och istället förorda amerikansk egyptienne (mekan, eller slab-serif) som mer typisk för den känsla Trump vill förmedla, men i grunden är det en hygglig design.

Analys
-----------------------

Föga överraskande anpassas formgivningen på webbplatser för framträdande personer efter yrkesrollen, personligheten, budskapet och målgruppen, vilket exakt är designens roll. Politikern har en mer stram och fyrkantig framtoning, medan den progressiva artisten kan ta ut svängarna rejält. Författaren är dock hänvisad till bokens torftiga minimalism, som även det är ett gott stilgrepp.
